তাহারা সফলকাম

সফলতা। ক্ষণস্থায়ী এই পৃথিবীতে সফলতা বলতে আমরা বুঝি যে কোনো ক্ষেত্রে কাঙ্ক্ষিত বস্তু বা বিষয়টি অর্জন করা। এতোদিন যাবত আমি একটি জিনিস পাওয়ার পেছনে ছুটতাম, স্বপ্ন দেখতাম যে আমি সেটা পাবো, পরে একসময় তা পেয়ে গেলেই তাকে আমরা সফলতা বলি। পরীক্ষায় সফলতা, কর্মক্ষেত্রে সফলতা প্রভৃতি বিষয়গুলোই আমাদের পার্থিব সফলতা। কিন্তু এই স্বল্প সময়ের সফলতা আমাদেরকে কি সর্বাবস্থায় শান্তিতে রাখতে সক্ষম? এমন কোনো ক্ষেত্রে কি সফলতা অর্জন সম্ভব নয়, যার পরে আর কখনো আমাদের দুঃখ হবে না এবং অন্যকোনো ক্ষেত্রে আর সফলতা অর্জনের প্রয়োজন হবে না? এই পার্থিব সফলতা ক্ষণিক সময়ের জন্যই আমাদেরকে শান্তি দিতে পারে। এরপরই আমরা ছুতে চলি আরেক সফলতা অর্জনের পেছনে! পরকালে অনন্ত সুখ ও অসীম নিয়ামতের মধ্যে বাস করার জন্য আমাদেরকেও সফল হতে হবে। এই সফলতা অর্জনের পরে আমাদেরকে আর কখনো আর কোনো সফলতার পেছনে ছুটতে হবে না। কিন্তু এই সফলতা চেষ্টা ও পরিশ্রমের মাধ্যমে অর্জন করা যায় না। এর মানে এটাও নয় যে কোনো পরিশ্রম ছাড়াই এই সফলতা অর্জন করা সম্ভব। না, পরিশ্রম আমাদের করে যেতেই হবে, আল্লাহ তাআলাই আমাদেরকে এই সফলতা দান করবেন। এই ব্যাপারেই আজকে কিছু লিখবার ইচ্ছা করছি। আল্লাহ আমার সহায় হোন। 
