সেই মহাগ্রন্থটির প্রারম্ভিকা 

কী সুন্দর এই সৃষ্টি! কী নিপুণ এই কারুকার্য এবং নিখুঁত তার নকশা! কত উপকরণ সজ্জিত করে আমাদের জীবন ভরে দিয়েছেন আমাদের প্রতিপালক। সবই শুধু আমাদের জন্য। তিনি নিজে এর জন্য কোনো প্রতিদানও নেন না। তিনি তো সবকিছু থেকে অমুখাপেক্ষী। এইযে এই সুন্দর কারুকার্য, সুন্দর বাসভূবন, তা তো তিনি শুধু আমাদেরকে একটুখানি ভাববার জন্য দিয়েছেন; এই ধরার ক্ষণস্থায়ী জীবনটাই এতো সুন্দর! না জানি পরকালের সীমাহীন অনন্তকালের জীবন কত সুন্দর ও মজাদার হবে! হ্যা, এই ভাবনাটার জন্যই এত সৌন্দর্য, এত নিপুণতা। পরকালীন সেই সুখ ও সৌন্দর্য উপভোগের জন্য চাই একটু আনুগত্য, একটু ত্যাগ। এই ত্যাগের শিক্ষা নেওয়ার জন্য আল্লাহ তাআলা, আমাদের প্রতিপালক, আমাদের জন্য একটি জীবনব্যবস্থা দিয়ে দিয়েছেন। এই জীবনব্যবস্থার বাস্তব রূপ হিসেবে আল-কুরআনকে কিতাবরূপে (বইরূপে) প্রেরণ করেছেন আমাদের জন্য। এই বইটির প্রারম্ভিকা নিয়ে কিছু বলার ইচ্ছা পোষণ করছি আজকে। আল্লাহ আমার সহায় হোন। 

    শুরুতেই তার মূল রূপ এবং আমাদের মাতৃভাষায় তার অর্থ বলি।

    بسم الله الرحمن الرحيم
    পরম করুণাময় ও অসীম দয়ালু আল্লাহ্‌র নামে (শুরু করছি)।

    الحمد لله رب العلمين
    সমস্ত প্রশংসা আল্লাহ্‌র জন্য, যিনি সৃষ্টিকুলের মালিক। (১)

    الرحمن الرحيم
    যিনি পরম করুণাময় ও অসীম দয়ালু। (২)

    مالك يوم الدين
    যিনি বিচার দিবসের মালিক। (৩)

    اياك نعبد واياك نستعين
    আমরা শুধু তোমারই ইবাদত (আনুগত্য) করি এবং শুধু তোমার কাছেই সাহায্য চাই। (৪)

    اهدنا الصراط المستقيم
    আমাদেরকে দেখাও সরল-সঠিক পথ। (৫)

    صراط الذين انعمت عليهم
    তাদের পথ যাদেরকে তুমি অনুগ্রহ করেছ। (৬)

    غير المغضوب عليهم ولا الضالين
    তাদের পথ নয় যারা তোমার ক্রোধের শিকার এবং তাদেরও নয় যারা পথভ্রষ্ট। (৭)

এই ৭টি আয়াতই রয়েছে আল-কুরআনের এই সূরায়। আমাদের দৈনন্দিন ৫ বার সালাতের সময়ে আমরা এই সূরাটি পাঠ করে থাকি। কিন্তু সূরাটির ভাবার্থ অনেক বিস্তৃত। তাই এই বিষয় নিয়ে কিছু বলা যাক এবার। আমাদের সৃষ্টিকর্তা আমাদেরকে যে কতো অনুগ্রহ করেছেন তা বলে শেষ করা যাবে না। আল-কুরআন শুরুই হয়েছে তাই আল্লাহ তাআলার প্রশংসার মাধ্যমে। যিনি আমাদের এতো সুন্দর করে সৃষ্টি করলেন, এরপর অগণিত অনুগ্রহে আমাদের জীবনটাকে ভরপুর করে দিলেন, তার জন্যই সকল প্রশংসা। (الحمد) শব্দটার অর্থ হলো সমস্ত প্রশংসা। সমস্ত প্রশংসা আল্লাহ তাআলারই যিনি এই সৃষ্টিকুলের প্রতিপালক। তিনি পরম করুণাময়, তিনি অসীম দয়ালু। তিনি বিচার দিনের মালিক। মৃত্যুর পরে আমাদের কাছে আমাদের পৃথিবীতে কৃতকর্মের হিসাব নেওয়া হবে। এই বিচার নেবার মুহূর্ত কিন্তু কোনো সহজ বিষয় নয়, বরং অনেক কঠোরতা এবং পুঙ্খানুপুঙ্খভাবে এই হিসাব গ্রহন করা হবে। তবে এর আগে আল্লাহ আমাদের বলেছেন যে তিনি পরম করুণাময়, তিনি অসীম দয়ালু। তিনি বিচার দিনের অধিপতি, তবে তার পূর্বে তিনি দয়ালু। এই বিষয়টি অত্যন্ত গুরুত্বপূর্ণ। কঠোরতার পূর্বে দয়া, এটি আল্লাহ্‌র বিশেষ গুণ। কিন্তু এখন মনে হতে পারে, আল্লাহ কি শুধু দয়াই করেন? এইটুকুই কি তার সীমাবদ্ধতা? এর উত্তর আল্লাহ আগেই দিয়ে দিয়েছেন। সমস্ত প্রসংশা আল্লাহ্‌র জন্য, যিনি সৃষ্টিকুলের প্রতিপালক। তিনি তো দয়া করার পূর্বে আমাদের প্রতিপালন করছেন। প্রতিপালন মানে যত্ন করা, বৃদ্ধি করে তোলা। যেমনটি আমাদের পিতা-মাতা অথবা অভিভাবকেরা করে থাকেন। কিন্তু আল্লাহ্‌র প্রতিপালন আরো বিস্তৃত, আরো ব্যাপক। তিনি পুরো সৃষ্টিজগতেরই প্রতিপালন করছেন। যার এতো এতো অনুগ্রহ, তারই জন্য তো হওয়া উচিৎ সকল প্রশংসা! এরপরের আয়াতগুলোতে আল্লাহ্‌র কাছে আমরা কী চেয়ে থাকি তা বলা হয়েছে। আমাদেরকে সরল-সঠিক পথ দেখাও, যেই পথে থাকলে আমরা তাদের অন্তর্ভুক্ত হবো, যারা তোমার অনুগ্রহ পেয়েছে এবং তাদের পথ থেকে বেঁচে থাকতে পারবো, যাদের উপর তুমি ক্রোধান্বিত এবং যারা পথভ্রষ্ট। 

আল-কুরআন যখন অবতীর্ণ হচ্ছিল, তখন ছিল সাহিত্যের যুগ। তখন আরবি সাহিত্য পৃথিবীতে সবচেয়ে গুরুত্বপূর্ণ এবং প্রসিদ্ধ ছিল। আল-কুরআন তখন এই আরবি সাহিত্যকেও হারিয়ে দিল। সূরা ফাতিহাও এই সাহিত্যিক অলঙ্কার বহন করে রয়েছে। কীভাবে? সূরা ফাতিহার আয়াতগুলোকে যদি আমরা ২ ভাগে ভাগ করি, তাহলে এর প্রথম অংশে ১-৩ আয়াত এবং দ্বিতীয় অংশে ৫-৭ আয়াতগুলো পরবে। ৪ নম্বর আয়াতটি মাঝে থেকে উভয় অংশের প্রতিনিধিত্ব করে। তো কীভাবে চতুর্থ আয়াতটি এই প্রতিনিধিত্ব করছে? আমরা যদি প্রথম ৩টি আয়াত এবং চতুর্থ আয়াতটির প্রথমাংশ খেয়াল করি, তাহলে দেখব যে সেখানে বলা হচ্ছে, ৪.১। আমরা শুধু তোমারই আনুগত্য করি। আমরা শুধুমাত্র কার আনুগত্য করি? সমস্ত প্রসংশা যার এবং যিনি সৃষ্টিকুলের প্রতিপালক। (আয়াত ১) আমরা শুধুমাত্র কার আনুগত্য করি? যিনি পরম করুণাময় এবং অসীম দয়ালু। (আয়াত ২) আমরা শুধুমাত্র কার আনুগত্য করি? যিনি বিচার দিনের মালিক। (আয়াত ৩) এবার দ্বিতীয় অংশটি দেখা যাক। ৪.২। আমরা শুধুমাত্র তোমার কাছেই সাহায্য চাই। আমরা তোমার কাছে কী সাহায্য চাই? যাতে আমরা সরল-সহজ পথে চলতে পারি। (আয়াত ৫) আমরা তোমার কাছে কী সাহায্য চাই? যাতে আমরা তাদের পথে চলতে পারি, যারা তোমার অনুগ্রহপ্রাপ্ত। (আয়াত ৬) আমরা তোমার কাছে কী সাহায্য চাই? যাতে তাদের পথ থেকে বেঁচে থাকতে পারি, যাদের উপর তোমার ক্রোধ রয়েছে এবং যারা পথভ্রষ্ট। (আয়াত ৭) ব্যাপারটি নিশ্চয়ই দারুন, তাইনা? আল্লাহ তাআলা আমাদের এই বাসভূবনকে যেভাবে সুন্দর করে সাজিয়েছেন ঠিক সেভাবেই আল-কুরআনকেও সূক্ষ্ম ও সুন্দরভাবে জ্ঞান ও প্রজ্ঞা দ্বারা পরিপূর্ণ করে দিয়েছেন। "শপথ, জ্ঞানগর্ভ কুরআনের।" (ইয়াসিন ৩৬:২) 

আশ্চর্যজনক হলেও সত্য, একটি হাদিসে কুদসিতে এই বিষয়ে বলা হয়েছে। প্রত্যক্ষভাবে নয়, আরো সুন্দর দৃষ্টিভঙ্গি থেকে এই বিষয়টি বলা হয়েছে। জামি আত-তিরমিযির ২৯৫৩ নম্বর হাদিসটি (ইসলামিক ফাউন্ডেশন বাংলাদেশ) এরকম: আবূ হুরায়রা (রা:) বলেন, আমি রাসূলুল্লাহ্ সাল্লাল্লাহু আলাইহি ওয়াসাল্লাম-কে বলতে শুনেছি যে, আল্লাহ তাআলা ইরশাদ করেন: আমি সালাত (সূরা ফাতিহা)-কে আমার ও আমার বান্দার মাঝে ২ ভাগে অর্ধাঅর্ধি বিভক্ত করে দিয়েছি। তার অর্ধেক আমার আর অর্ধেক আমার বান্দার। আর আমার বান্দারা যা চাইবে তাই পাবে। বান্দা সালাতে দাঁড়িয়ে বলে: সমস্ত প্রশংসা আল্লাহ্‌র জন্য, যিনি সৃষ্টিকুলের মালিক। (আয়াত ১) তখন আল্লাহ তাআলা বলেন: আমার বান্দা আমার প্রশংসা করেছে। বান্দা বলে: যিনি পরম করুণাময় এবং অসীম দয়ালু। (আয়াত ২) আল্লাহ বলেন: আমার বান্দা আমার গুণগান বর্ণনা করেছে। বান্দা বলে: যিনি বিচার দিনের অধিপতি। (আয়াত ৩) আল্লাহ বলেন: আমার বান্দা আমার মর্যাদা দিয়েছে। এতটুকু হল আমার। আমার এবং আমার বান্দার মাঝে হল, "আমরা শুধু তোমারই আনুগত্য করি এবং শুধু তোমার কাছেই সাহায্য চাই।" (আয়াত ৪) সূরার শেষ অংশ হল আমার বান্দার। বান্দা আমার কাছে যা চাইবে তাই পাবে। বান্দা বলে: "আমাদেরকে দেখাও সরল-সঠিক পথ। তাদের পথ যাদেরকে তুমি অনুগ্রহ করেছ। তাদের পথ নয় যারা তোমার ক্রোধের শিকার এবং তাদেরও নয় যারা পথভ্রষ্ট।" (আয়াত ৫-৭) আল্লাহ তখন বলেন: আমার বান্দা যা চেয়েছে তা সে পাবে। মূল হাদিসটি এখানেই শেষ। কিন্তু এই হাদিসটি কী তথ্য আমাদেরকে দিল? হ্যাঁ, আমরা এটা জানতে পারলাম যে, আমরা যখন সালাতে আল্লাহ্‌র সামনে দাড়াই এবং সূরা ফাতিহা পাঠ করি, তখন প্রতিটি আয়াত পাঠ করার পরপরই আল্লাহ আমাদের কথার জবাবা দেন! ভাবা যায়? এই মহাবিশ্বের সৃষ্টিকর্তা নিজেই আমার কথার উত্তর দিচ্ছেন! এতোই করুণা ও দয়া করেছেন আমাদের প্রতিপালক! 

হ্যাঁ, অনুগ্রহ দ্বারা পরিপূর্ণ আমাদের জীবন। এই অনুগ্রহের কৃতজ্ঞতা ও স্বীকারোক্তি করার জন্য আমাদের উচিৎ অনুগ্রহকারীর যথাযথ প্রশংসা করা এবং তার আদেশ-নিষেধসমূহ মেনে চলা। যেই মহাগ্রন্থ আমাদের জন্য মহাজ্ঞান ও প্রজ্ঞার আধার হিসেবে প্রেরণ করেছেন, তা পাঠ করা, তাকে উপলব্ধি করা এবং তার বিধিনিষেধগুলো মেনে নিজের জীবনে বাস্তবায়ন করা। একটুখানি ত্যাগ, একটুখানি বিসর্জনই পারে পরকালীন মুক্তি ও পরকালের সেই অসীম সুখ পাবার রাস্তাকে। আল্লাহ আমাদের নিজেদের জীবনে সর্বদা আল্লাহ্‌র আদেশ-নিষেধসমূহ বাস্তবায়ন এবং মনে সর্বদা আল্লাহ্‌র ভয় রাখার তাউফিক দান করুক, আল্লাহুম্মা আমীন। "তারা কি আল-কুরআনকে অনুধাবন করে না? নাকি তাদের অন্তর তালাবদ্ধ?" (মুহাম্মাদ ৪৭:২৪) 
